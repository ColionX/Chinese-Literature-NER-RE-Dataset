徐霞客故居居江苏省江阴市之马镇，以其距江阴远而距无锡近，故由无锡前往甚便。2013年5月7日晨，予发上海至无锡，辗转达于
故里已近午时。入门面湖，竹树环绕，蓼花萧萧，曲廊水榭，宛转连轩。右转则见“徐霞客碑廊”，擘嵌壁，款为庚辰沈鹏。读碑记知为
江阴市政府创建，时于2001年顷。时于徐氏故园内辟此仰圣园，邀国内之书界名流百余家书录《徐霞客游记》之片段，计有启功、刘
秉森、欧阳中石诸时贤。碑廊居水而建，碑居中而两面临水。碑刻多取横式，上下两方，周以木框，制作可谓精良。流览之际，忽见聂成
文之书录，草书，为徐霞客粤西游日记之片段，系崇祯十年七月五日，霞客入广西融县今融水县真仙岩拓韩碑事，韩碑者即北宋名臣韩琦
所书之《画鹘行》诗碑也，为韩氏后代官于此者之所镌也。比归，予浼友人检《全宋诗》中韩琦之卷名《安阳集》者，诗凡六百，并无《
画鹘行》之作，或当散佚也，古云“金石补史”信不诬也。霞客盘桓洞中数日，皆为拓碑事也。予于聂成文氏交稔，千里之外睹其书如见
其人，其草书气势飞动，张弛有度，使予留连久之而不忍去。碑廊书法以行楷隶居多，似此大草者，或为仅见也，此亦成文先生之所擅焉
。复前行，于廊之转角处有景行厅者，盖取“景行行止”之意也，黄匾金字，乃欧阳中石先生书额。
值碑廊之末，霞客故居晴山堂豁然在目。前有广场，绿荫周匝，清流映带，金鳞唼喋，好鸟啁啾。广场置徐霞客之立像，作行走状，青襟
一领，表表风尘，宜乎“目空万卷，肆志玄览”之伟丈夫也。昔之晴山堂，始建于明末泰昌之际，夏屋渠渠，院内凡几进，霞客为其母八
十寿而建。先是，霞客浼友人作《晴转南山图》，盖取晴山二字而名其堂。明末毁于火。堂内原藏明代石刻，幸存于今。今之晴山堂系上
世纪七、八十年代所重建，院落内堂庑一进，堂前两红枫如火然，灿映左右。晴山堂之匾额系朱穆之所书，堂中陈徐母教子塑像，垂髫之
童依膝而聆教也。盖霞客方少，其父遇盗，被创早卒。母氏独支门户，持家以俭，治园纺绩，家乃给足。霞客自以有母在堂，恋恋菽水之
养，难克远行，其母勉之曰：“志在四方，男子事也，岂令儿以藩中雉、辕下驹坐困为?”并亲为制远游冠，以壮其行色。霞客亦事母至
孝，每远游归，告母以旅途闻见，馈母以琪花瑶草，为阿母寿。晴山堂之东西两壁及北壁，嵌石刻78方，此为霞客时旧物，可谓鲁殿灵
光，硕果仅存矣。此盖全国重点文物保护单位。
晴山堂碑刻内容有三，一为先贤赞徐氏远祖及父祖之诗文，一为时贤颂母之诗文，一为时贤揄扬霞客之诗文。其作者皆有明一代之文章巨
擘、翰苑名流。如明初之高启、宋濂，明中之李东阳、文征明。同代则有董其昌、黄道周、陈继儒、李流芳诸名家。文皆典雅流丽，书尤
天真纵逸，体多行草。其东壁所嵌《内翰徐公像赞》为文征明撰并书，制于明武宗正德四年1509，为文氏三十九岁之作，此文隶书，
界以方格，波磔蕴藉，秀逸可爱，论者云，其隶法乃深得《受禅表》三昧，盖见宗将众体兼备之功也。文征明之所赞内翰徐公者即霞客之
五世祖徐一庵也，此文翰自正德及天启已历百有余年，岁远散佚。至霞客时乃百计购求，至鬻田三亩始得之，知名家翰墨值不菲也。晴山
堂石刻历三百余年而贞珉遒古，少漫漶剥蚀，不唯徐氏故里之幸，亦国人之幸也。堂后有霞客之墓，墓碑云“明高士霞客徐公之墓”。园
内寂寂，花草蒙茸，唯闻鸟鸣，拾道旁落叶以归，不觉日昃。忽焉少馁，盖午间食糇粮，饮水，为省时也，园内多时唯予一人耳。睹水木
明瑟，堂榭接檐，乃忆霞客跻攀揭厉，猿挂蛇行，暝则寝树石之间，饥则啖草木之实，胜情胜具，奇人奇书，遂炳炳麟麟于后世。信乎古
人所云：霞客“以性灵游，以躯命游，亘古以来，一人而已。”
